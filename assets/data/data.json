{
  "title": "როდის და ვინ გამოიგონა პირველი აცრა? რა დაავადებები დაამარცხა კაცობრიობამ ვაქცინის მეშვებით? ",
  "text": "ფოტო: Facebookკაცობრიობამ ვაქცინის წყალობით, ფაქტობრივად, უკვე დაამარცხა პოლიომიელიტი , შემცირდა კიბოს გარკვეული სახეობების განვითარების ალბათობა და ამ ყველაფრის ფონზე, მილიონობით სიცოცხლის გადარჩენა მოხერხდა.კაცობრიობა ყვავილს, სულ ცოტა, სამი ათასი წელია იცნობს. ჯანდაცვის მსოფლიო ორგანიზაციის მონაცემებით , მხოლოდ მე -20 საუკუნეში ამ დაავადებამ 300 მილიონი ადამიანის სიცოცხლე შეიწირა. ითვლება, რომ ყვავილთან გამკლავების პირველი მცდელობა იყო ჩინეთში, ინდოეთსა და აზიის სხვა ქვეყნებში, ვაქცინის ოფიციალურ გამოგონებამდე დიდი ხნით ადრე. სწორედ ამ ცდების ფარგლებში, იმდროინდელი სპეციალისტები შეგნებულად ცდილობდნენ ვირუსის მცირე დოზით ადამიანების ინფიცირებას, რათა პაციენტი დაავადებას უფრო ადვილად გამკლავებოდა. ამისათვის ისინი ყვავილის გამონაყარის ბუშტუკიდან ჩირქს იღებდნენ და ჯანმრთელი ადამიანის ორგანიზმში შეჰყავდათ. ზოგიერთ ქვეყანაში ამას ცხვირის ღრუს მეშვეობით აკეთებდნენ, სხვაგან კი - ნემსის დახმარებით. ამ უკანასკნელ შემთხვევაში კანი სხვადასხვა ადგილას იჭრებოდა, შემდეგ კი ჩირქში ამოვლებულ ძაფს კანქვეშ ატარებდნენ. \nამ მეთოდს ვარიოლაცია ერქვა და ის მე-18 საუკუნის ევროპაში ძალიან პოპულარული გახდა. ვარიოლაციის გამოყენების შემთხვევაში, სიკვდილიანობის მაჩვენებელი დაახლოებით 2%-ს შეადგენდა. თუმცა ყვავილით ადამიანები ბევრად ხშირად იღუპებოდნენ, ამიტომაც ეს მეთოდი აქტუალობას მაინც არ კარგავდა. აქვე ისიც უნდა ითქვას, რომ საფრანგეთში ვარიოლაცია აკრძალული იყო. ამ მეთოდს აქ შიშით უყურებდნენ, იმის მიუხედავად, რომ 1774 წელს მეფე ლუდოვიკო XV ყვავილით გარდაიცვალა. \nყვავილის თანამედროვე ვაქცინაციის ისტორიის ათვლა იწყება 1796 წლიდან, როდესაც ინგლისელმა ექიმმა ედვარდ ჯენერმა თავისი ცნობილი ექსპერიმენტი ჩაატარა. მან შეამჩნია, რომ ფერმერებს, რომელთაც ყვავილი ძროხებისგან გადაედოთ, შემდგომში ეს დაავადება აღარ ემართებოდათ. აღმოჩნდა, რომ ძროხებისთვის დამახასიათებელია ყვავილის შედარებით მსუბუქი ფორმა. ჯენერმა დაასკვნა, რომ ფერმერებს, რომლებმაც ყვავილის მსუბუქი ფორმა გადაიტანეს, ამ დაავადების მიმართ იმუნიტეტი გამოუმუშავდათ და ამიტომ ის მათთვის საშიში აღარ იყო. 1796 წლის 14 მაისს, ჯენერმა ყვავილით ინფიცირებული ფერმერის ბუშტუკიდან ამოიღო ჩირქი, რომელიც რვა წლის ბიჭის, ჯეიმს ფიპსის მკლავზე არსებულ ნაკაწრს შეაზილა. დაახლოებით ერთი თვის შემდეგ, მან სცადა, ყმაწვილი ყვავილით დაეინფიცირებინა, მაგრამ არაფერი გამოუვიდა. ასე რომ, ჯენერმა საშიში ექსპერიმენტის წყალობით, მოახერხა შეექმნა მსოფლიოში პირველი ვაქცინა, რომლის ეფექტიანობაც დადასტურდა. ყვავილის დამარცხებაში კაცობრიობას ძროხის ყვავილი დაეხმარა, მაგრამ რა ხდება სხვა ინფექციებთან მიმართებით? ფრანგი ქიმიკოსი და მიკრობიოლოგი ლუი პასტერი იყო პირველი, ვინც ივარაუდა და დაამტკიცა კიდეც, რომ ვაქცინის გამოგონება მრავალი სხვა დაავადების წინააღმდეგაც არის შესაძლებელი. 1877 წელს მან შეისწავლა ქათმის ქოლერა და დაასკვნა, რომ ის შეიძლება შესუსტდეს (ან მისი გადამდებობა შემცირდეს) ჟანგბადის გამოყენებით. ჯილეხის (ციმბირული წყლული) კვლევისას პასტერმა გაარკვია, რომ ჟანგბადი მასზე არ მოქმედებს, მაგრამ მუშაობს სითბო. ამ ექსპერიმენტებმა მეცნიერს საშუალება მისცა 1881 და 1885 წლებში ჯილეხისა და ცოფის საწინააღმდეგო  ვაქცინები შეექმნა. ის თავის პრეპარატებს ცხოველებზე ცდიდა, რადგან ექიმი არ იყო. თუმცა 1885 წლის 6 ივლისს, პასტერმა ცოფის საწინააღმდეგო ვაქცინა გამოიყენა ცხრა წლის ბიჭის სამკურნალოდ, რომელსაც ცოფიანმა ძაღლმა უკბინა. ბავშვს 11 დღის განმავლობაში გაუკეთეს 14 აცრა, რამაც ის გადაარჩინა. ამ წარმატებამ განაპირობა პასტერის ცენტრების გახსნა ჯერ პარიზში, შემდეგ კი - მთელ მსოფლიოში. \nლუი პასტერმა ჯერ თეორიულად, შემდეგ კი პრაქტიკულად აჩვენა, რომ ვაქცინაციისთვის დასუსტებული მიკროორგანიზმების გამოყენება შესაძლებელი და ეფექტიანია. მე -20 საუკუნის დასაწყისში, ფრანგმა ექიმმა ალბერტ კალმეტმა და ვეტერინარმა კამილ გერინმა შეძლეს შეემუშავებინათ ტუბერკულოზის საწინააღმდეგო ვაქცინა, რომელიც ახლა ბცჟ-ს (Bacillus Calmette–Guérin- BCG) სახელით არის ცნობილი. მათაც მსხვილფეხა რქოსანი პირუტყვის ბაქტერიების შტამი დაასუსტეს, აკვირდებოდნენ მას და ყოველ ჯერზე ყველაზე სუსტ ვერსიებს არჩევდნენ. ბცჟ-ს ვაქცინა პირველად გამოსცადეს 1921 წლის 18 ივლისს ახალშობილზე, რომლის დედაც ტუბერკულოზით გარდაიცვალა. სხვათა შორის, ტუბერკულოზი დღესაც კი მსოფლიოში ერთ -ერთ ყველაზე მომაკვდინებელ ინფექციად ითვლება. ვაქცინა ბაქტერიით ინფიცირებას სრულად ვერ ეწინააღმდეგება, მაგრამ მისმა გამოგონებამ სიკვდილიანობის მაჩვენებელი შეამცირა და ტუბერკულოზის მძიმე ფორმებისგან ბავშვების დაცვას ხელი შეუწყო. გარდა ამისა, მეცნიერებმა ბცჟ-ს გამოყენება სხვა სამედიცინო დაავადებებისთვისაც დაიწყეს. აღმოჩნდა, რომ ის შარდის ბუშტის კიბოს სამკურნალოდ, როგორც იმუნოთერაპიის ნაწილი, საკმაოდ ეფექტიანია. 21-ე საუკუნისათვის მეცნიერებმა გამოიგონეს ვაქცინები, რომელთა მეშვეობითაც სიცოცხლისათვის საშიში 20-ზე მეტი დაავადების თავიდან აცილება გახდა შესაძლებელი. მათი უმეტესობა მსოფლიოს ქვეყნების ვაქცინაციის ეროვნულ კალენდარშია შეტანილი. ზოგიერთი ვაქცინა იცავს დაავადებებისგან, რომლებიც სწრაფად და მარტივად ვრცელდება (წითელა და ჩუტყვავილა) და ხელს უწყობს ეპიდემიის თავიდან აცილებას. სხვები კი იცავს ვირუსებისგან, რომლებიც კიბოს გარკვეული სახეობის რისკს ზრდის. მაგალითად, პაპილომავირუსის ვაქცინა საშვილოსნოს ყელის კიბოს პრევენციისთვის გამოიყენება, B ჰეპატიტის ვაქცინა კი ღვიძლის კიბოს განვითარების შანსებს ამცირებს. სხვები, ცოფის ვაქცინის მსგავსად, ინფიცირების შემდეგ სიკვდილისგან იცავენ.\nმხოლოდ ვაქცინის არსებობა, რა თქმა უნდა, დაავადების გავრცელებისგან ვერ დაგვიცავს. მაგალითად, სამოაში 2019 წლის ბოლოს წითელას ეპიდემია აფეთქდა. იქამდე კი, ქვეყანაში მშობლებმა თავიანთი შვილების წითელას საწინააღმდეგო აცრაზე უარი თქვეს, რადგან 2018 წლის ივლისში ორი ახალშობილი გარდაიცვალა. აღნიშნული ფაქტები მოხდა იმ ექთნების შეცდომის გამო, რომლებიც წითელას ვაქცინას აკეთებდნენ. ამ ფონზე და ანტივაქსერული კამპანიის „წყალობით“, საზოგადოება შიშის ტალღამ მოიცვა. შედეგად კი, 2019 წელს სამოაში ჩვილ ბავშვთა მხოლოდ მესამედი აცრეს, რამაც წითელას საშუალება მისცა, მოსახლეობაში სწრაფად გავრცელებულიყო. შესაბამისად, ქვეყანაში უამრავი ადამიანი დაავადდა და იყო ბავშვების გარდაცვალების შემთხვევებიც.\nპაკისტანში პოლიომიელიტის სრულად აღმოფხვრას ხელს უშლის შეთქმულების თეორიები, რომელთა მიხედვითაც, ვაქცინა იწვევს უშვილობას, სხვა ქვეყნებს კი გამიზნულად სურთ მუსულმანთა შობადობის შემცირება. მსგავს ჭორებს ავრცელებენ სასულიერო პირებიც, რის გამოც ადგილობრივი მოსახლეობა აცრაზე უარს ამბობს, სამედიცინო პერსონალს კი, რომელიც ვაქცინაციის პროცესშია ჩართული, დევნიან. \nვაქცინის შესახებ შეთქმულების თეორები ვრცელდება ყველა ქვეყანაში, მათ შორის განვითარებულ ქვეყნებშიც. ზოგს სჯერა შეთქმულების თეორიის, რომ ფარმაცევტული კომპანიები ვაქცინებს ფინანსური დაინტერესების გამო ქმნიან. სხვები თვლიან, რომ აცრა საშიშია და ვაქცინაციას ისევ დაავადების გადატანა სჯობს. ვიღაცას არ სჯერა, რომ ვაქცინა მას ინფექციისგან ნამდვილად დაიცავს. რასაკვირველია, ეს სიმართლეს არ შეესაბამება, მაგრამ სამწუხაროდ, ანტივაქსერები ამ მიმართულებით აქტიურად მუშაობენ. ისინი აშინებენ მშობლებს, ხშირად გამოგონილ ისტორიებს ჰყვებიან და სხვა ადამიანებს ვაქცინის ეფექტიანობაში აეჭვებენ. ",
  "articleDate": "05 აგვისტო 2021 - 12:51",
  "imgUrl": "https://cdn.imedi.ge/new/imedinews/G/2108/01/08/74/42/YuQ-gvBvAUyG7osIJ-d8Gg/дизайн-без-названия-91.jpg",
  "on": {
    "0": {
      "title": "იაგო ხვიჩია: საერთაშორისო პარტნიორებს ქვეყნისთვის სანქციების დაწესებისკენ არ მოვუწოდებთ",
      "text": "იაგო ხვიჩიაფოტო: საქართველოს პარლამენტიპრეზიდენტის განცხადება ადეკვატური იყო იმის გათვალისწინებით, თუ რა ჩაიდინა   „ქართულმა ოცნებამ“, - ამის შესახებ იაგო ხვიჩიამ განაცხადა. მისი თქმით, „გირჩი“ სანქციების მომხრე არ არის, ყველაზე ცუდი კი     ის იქნება, თუ საერთაშორისო პარტნიორები საქართველოზე „ხელს ჩაიქნევენ“. „ზოგადად არ ვართ სანქციების დაწესების მომხრე არ ვართ  და საერთაშორისო პარტნიორებს ქვეყნისთვის სანქციების დაწესებისკენ არ მოვუწოდებთ, მაგრამ ყველაზე უარესი, რაც შეიძლება იყოს,     ის არის, რომ შეიძლება ხელი ჩაიქნიონ ამ ქვეყანაზე და აქედან პარტნიორები საერთოდ წავიდნენ. ამას ჯობია ყველაფერი. ამას ჯობია,  რომ „ქართლი ოცნების“ ყველა წევრს დაუწესონ სანქციები“, - განაცხადა ხვიჩიამ. გუშინ გამართულ ბრიფინგზე სალომე ზურაბიშვილმა  განაცხადა, რომ არ ეთანხმება მმართველი პარტიის შეფასებას, თითქოს 19 აპრილის შეთანხმებამ ქვეყანაში პოლარიზაცია არ შეამცირა.    პრეზიდენტმა ასევე აღნიშნა, რომ სწორედ ამ დოკუმენტის შედეგია, რომ გარკვეულმა ოპოზიციურმა ძალებმა ქუჩაში ვერ გადაიტანეს  პოლიტიკური პროცესები, დაკარგეს დესტაბილიზაციის რესურსი და ხელის არმოწერით განიცადეს ერთგვარი მარგინალიზაცია.",
      "articleDate": "04 აგვისტო 2021, 14:13",
      "imgUrl": "https://cdn.imedi.ge/new/imedinews/G/2108/01/08/71/13/negDcqT2tkiPL-AD32hVNQ/imedinews-578563467.jpg"
    },
    "title": "იაგო ხვიჩია: საერთაშორისო პარტნიორებს ქვეყნისთვის სანქციების დაწესებისკენ არ მოვუწოდებთ",
    "text": "იაგო ხვიჩიაფოტო: საქართველოს პარლამენტიპრეზიდენტის განცხადება ადეკვატური იყო იმის გათვალისწინებით, თუ რა ჩაიდინა „ქართულმა ოცნებამ“, - ამის შესახებ იაგო ხვიჩიამ განაცხადა. მისი თქმით, „გირჩი“ სანქციების მომხრე არ არის, ყველაზე ცუდი კი ის იქნება, თუ საერთაშორისო პარტნიორები საქართველოზე „ხელს ჩაიქნევენ“. „ზოგადად არ ვართ სანქციების დაწესების მომხრე არ ვართ და საერთაშორისო პარტნიორებს ქვეყნისთვის სანქციების დაწესებისკენ არ მოვუწოდებთ, მაგრამ ყველაზე უარესი, რაც შეიძლება იყოს, ის არის, რომ შეიძლება ხელი ჩაიქნიონ ამ ქვეყანაზე და აქედან პარტნიორები საერთოდ წავიდნენ. ამას ჯობია ყველაფერი. ამას ჯობია, რომ „ქართლი ოცნების“ ყველა წევრს დაუწესონ სანქციები“, - განაცხადა ხვიჩიამ. გუშინ გამართულ ბრიფინგზე სალომე ზურაბიშვილმა განაცხადა, რომ არ ეთანხმება მმართველი პარტიის შეფასებას, თითქოს 19 აპრილის შეთანხმებამ ქვეყანაში პოლარიზაცია არ შეამცირა. პრეზიდენტმა ასევე აღნიშნა, რომ სწორედ ამ დოკუმენტის შედეგია, რომ გარკვეულმა ოპოზიციურმა ძალებმა ქუჩაში ვერ გადაიტანეს პოლიტიკური პროცესები, დაკარგეს დესტაბილიზაციის რესურსი და ხელის არმოწერით განიცადეს ერთგვარი მარგინალიზაცია.",
    "articleDate": "04 აგვისტო 2021, 14:13",
    "imgUrl": "https://cdn.imedi.ge/new/imedinews/G/2108/01/08/71/13/negDcqT2tkiPL-AD32hVNQ/imedinews-578563467.jpg"
  },
  "imedi": {
    "title": "სერიალ „გაქცევის“ მთავარი როლის შემსრულებელს, 49 წლის უენთუორთ მილერს აუტიზმის დიაგნოზი დაუსვეს. რამდენად შესაძლებელია ეს ამ ასაკში?",
    "text": "უენთუორთ მილერიფოტო: Facebookამერიკელმა მსახიობმა უენთუორთ მილერმა განაცხადა, რომ მას აუტისტური სპექტრის აშლილობა აქვს. როგორც წესი, განვითარების ეს თავისებურება ადრეულ ბავშვობაში დგინდება. თუმცა მილერმა ამის შესახებ მხოლოდ 49 წლის ასაკში შეიტყო. აუტიზმი გავლენას ახდენს ადამიანის კომუნიკაციის უნარზე, მის ქცევასა და სამყაროს აღქმაზე. ამ ადამიანების შესაძლებლობები და საჭიროებები განსხვავებულია და შესაძლოა დროთა განმავლობაში შეიცვალოს.ყველაზე მეტად მილერი ცნობილია მაიკლ სკოფილდის როლით სერიალ „გაქცევაში“ (Prison Break). ის ასევე მონაწილეობდა სერიალებში Flash და DC's Legends of Tomorrow. მილერმა მოგვიანებით აღიარა, რომ წარსულში დეპრესიას ებრძოდა და 15 წლის ასაკში თვითმკვლელობა სცადა. 2020 წელს, გავრცელებული ხმების თანახმად, მან „გაქცევის“ ახალ სეზონში მონაწილეობაზე უარი თქვა. მსახიობმა თავისი გადაწყვეტილება ახსნა იმით, რომ მას ჰეტეროსექსუალის როლის შესრულება არ სურდა. \n\"გაქცევის\" ვარსკვლავმა თავისი დიაგნოზი ინსტაგრამზე 27 ივლისს გამოაქვეყნა. მსახიობის თქმით, მან  საკუთარ თავში აუტიზმის ნიშნები ერთი წლით ადრე, ჯერ კიდევ 2020 წლის შემოდგომაზე აღმოაჩინა. მოგვიანებით კი დიაგნოზი ექიმებმაც დაადასტურეს. კონკრეტულად რა სახის სიმპტომებზე იყო საუბარი, მილერს არ დაუკონკრეტებია. მსახიობის თქმით, დიაგნოზის ოფიციალური დადასტურების მიღება მას საკმაოდ გაუჭირდა, თუმცა ეს არ გაჰკვირვებია. ამავდროულად, მილერმა ისიც დაამატა, რომ ის თავის ცხოვრებაში არაფერს შეცვლიდა და მან აუტიზმს მისი პიროვნების მნიშვნელოვანი ნაწილი უწოდა: ”ეს არ არის ის, რის შეცვლასაც ვისურვებდი. არა! მე მაშინვე მივიღე აუტიზმი, როგორც ჩემი არსი. ეს არის ის, რასაც მე უკვე მივაღწიე!”.\nაუტისტური სპექტრის აშლილობის ზუსტი მიზეზები დღემდე უცნობია და მისი სამკურნალო მედიკამენტიც არ არსებობს. ამასთანავე, არსებობს მეთოდები, რომლებიც ადამიანს ეხმარება, გარკვეულწილად საზოგადოებაში ადაპტირდეს და გაუმკლავდეს ქცევის იმ მახასიათებლებს, რომლებიც მისი ცხოვრების ხარისხს აუარესებს. \nპოსტის კომენტარებში მსახიობს მხარი დაუჭირეს თავისმა ინსტაგრამ- გამომწერებმა, აუტისტური სპექტრის აშლილობის აქტივისტებმა და პედაგოგებმა, ასევე - სხვა ცნობილმა ადამიანებმა. მათ შორის იყვნენ მილერის კოლეგები სერიალიდან \"ხვალინდელი დღის ლეგენდები\" - ნიკ ზანო და ბრენდონ რუთი, ასევე, მსახიობი ბრენდონ ფლინი (\"13 მიზეზი\"). ამის საპასუხოდ, მილერმა მათ მადლობა მორიგი პოსტით გადაუხადა და პროფილის აღწერილობაში დაამატა „autistic/neurodivergent“ (აუტისტი/სპეციალური საჭიროებების მქონე პირი), რაც ხაზს უსვამს იმას, რომ აუტიზმი მისი იდენტობის ნაწილი გახდა. დიახ! როგორც ჩანს, მილერის შემთხვევა უნიკალური სულაც არ არის. მსუბუქი ფორმით აუტიზმი ზრდასრულ ადამიანებში არც თუ ისე იშვიათი მოვლენაა. ამასთანავე, აუტიზმის მსუბუქი ვერსიის მქონე ადამიანები ხშირად იმდენად ადაპტირებულები და სოციალიზებულები არიან, რომ თავიანთი დარღვევის სახელწოდებაც კი არ იციან. \nროგორც წესი, აუტისტური სპექტრის აშლილობის ნიშნები ადამიანს შეიძლება ჯერ კიდევ წლინახევრის ასაკში გამოუვლინდეს. თუმცა მშობლებმა ყოველთვის არ იციან რას უნდა მიაქციონ ყურადღება. შესაძლოა, ექიმიც არ იყოს მზადყოფნაში. შესაბამისად, ზოგიერთი ადამიანი თავის დიაგნოზს მოზარდობის ან ზრდასრულ ასაკში იგებს. \nძნელი სათქმელია, რამდენად ხშირად ხდება ეს, რადგან სხვადასხვა ქვეყანაში სიტუაცია შეიძლება ძალიან განსხვავებული იყოს. სადღაც, თითქმის ყველა პედიატრმა იცის, რომ სკრინინგის ჩატარება რეკომენდებულია , სხვაგან კი მხოლოდ იშვიათ ექიმებს ესმით, თუ როგორ უნდა დატესტონ ბავშვი და საერთოდ, რა უნდა გაკეთდეს. \nბრიტანეთის ჯანდაცვის ეროვნული სამსახური ზრდასრულებში აუტიზმის ძირითად სიმპტომებს შემდეგნაირად აყალიბებს:\n-    ადამიანს უჭირს გაიგოს, რას ფიქრობენ ან გრძნობენ სხვა ადამიანები;\n-    მას სხვადასხვა სოციალურ სიტუაციაზე ძლიერი შფოთვა აქვს;\n-    ადამიანს მეგობრების შეძენა უჭირს ან სხვების კომპანიას საკუთარ თავთან მარტო ყოფნას ამჯობინებს;\n-    ადამიანი უხეშად ან დაინტერესებულად ეჩვენება სხვებს, თუმცა სხვაგვარად გულისხმობდა;\n-    მას უჭირს იმის თქმა, თუ როგორ გრძნობს თავს;\n-    ადამიანი ფრაზებსა და სიტუაციებს პირდაპირი მნიშვნელობის იგებს (მაგალითად, ეს იწვევს იმ ფაქტს, რომ მას სარკაზმი არ ესმის);\n-    ადამიანი ყოველდღიურად ერთსა და იმავეს აკეთებს და ძალიან შფოთავს, თუ რამე იცვლება. ",
    "articleDate": "05 აგვისტო 2021 - 12:52",
    "imgUrl": "https://cdn.imedi.ge/new/imedinews/G/2108/01/08/74/33/Vl0Qf0xCtUKdoPZmrYdY1A/дизайн-без-названия-90.jpg"
  }
}
